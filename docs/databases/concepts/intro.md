## Вступ

### Що таке бази даних і для чого вони потрібні?

База даних - це організована структура для зберігання та управління інформацією. Вона дозволяє зберігати, організовувати, шукати та забезпечувати доступ до даних з різних джерел та для різних цілей.

Під базою даних зазвичай розуміють систему керування базами даних.
Але варто розрізняти базу даних — сховище даних, та СКБД — засоби для роботи з базою даних.

Бази даних служать для

- Збереження різноманітних даних, які можуть бути структурованими.
- Організації даних у логічних структурах, таких як таблиці, колекції ключ-значення.
- Забезпечення швидкого доступу до даних через індекси та оптимізовані запити.
- Забезпечення безпеки даних шляхом управління правами доступу.
- Можливості спільної роботи над даними багатьох користувачів.
- Виконання аналітичних завдань та генерація звітів.

### Які типи баз даних існують?

- **Реляційні бази даних (РБД):** Цей тип баз даних використовує таблиці для зберігання даних, де кожен рядок представляє запис, а кожна колонка - поле даних. Такі бази даних добре підходять для зберігання структурованих даних та встановлення зв'язків між ними.
- **Документ-орієнтовані бази даних:** Вони зберігають дані у вигляді документів, таких як JSON або XML. Це корисно для зберігання неструктурованих даних або даних зі змінними полями.
- **Ключ-значення бази даних:** Вони працюють на основі структури ключ-значення, де кожен запис зберігається за унікальним ключем. Це дозволяє швидко вибирати та зберігати дані.
- **Стовпчикові бази даних:** Вони організовані за стовпцями, що допомагає оптимізувати запити на вибірку конкретних полів даних.
- **Графові бази даних:** Вони засновані на графовій структурі, де дані представлені як вузли та зв'язки між ними. Такий підхід зручний для аналізу зв'язків та взаємодій.

### Які типи зв'язків бувають в БД?

Типи зв'язків визначають способи, якими дані взаємодіють у базі даних.

**Один до Одного (One-to-One)** - в цьому типі зв'язку кожен запис в одній таблиці пов'язаний з одним і лише одним записом в іншій таблиці. Цей зв'язок використовується тоді, коли об'єкти в обох таблицях пов'язані взаємно один до одного. Типовий приклад - User і UserProfile.

**Один до Багатьох (One-to-Many)** - у цьому типі зв'язку кожен запис в одній таблиці може бути пов'язаний з багатьма записами в іншій таблиці. Наприклад, один користувач може мати багато замовлень.

**Багато до Багатьох (Many-to-Many)** - у цьому типі зв'язку кожен запис в одній таблиці може мати зв'язок з багатьма записами в іншій таблиці, і навпаки. Цей тип зв'язку вимагає введення додаткової таблиці, яка з'єднує записи обох таблиць. Наприклад автори і книги. Один автор може мати багато книг, і одна книга може мати багато авторів.

**Сам до Себе (Self-Referencing)** - це спеціальний тип зв'язку, коли записи в одній таблиці можуть мати зв'язок з іншими записами в цій же таблиці. Наприклад, в таблиці "Користувачі" може бути поле "Батько", яке посилається на інший запис у тій же таблиці, створюючи ієрархію користувачів.

### Чим Реляційні БД відрізняються від NoSQL БД?

Реляційні бази даних (РБД) та нереляційні бази даних (NoSQL) відрізняються за своєю структурою, способом зберігання та обробки даних.

- Схема даних
    - РБД: Використовують жорстку, попередньо визначену схему даних з таблицями, колонками і типами даних,  з визначеними відношеннями між ними.
    - NoSQL БД: Забезпечують гнучку схему даних, що дозволяє зберігати дані різного типу без жорсткої фіксованої структури.

- Масштабованість
    - РБД: Масштабування може бути складнішим, особливо при горизонтальному масштабуванні.
    - NoSQL БД: Зазвичай пропонують легше горизонтальне масштабування завдяки спеціалізованій архітектурі.

- Запити
    - РБД: Використовують мову запитів SQL для взаємодії з даними.
    - NoSQL БД: Використовують різні мови запитів або інтерфейси для операцій з даними.

- Транзакції та консистентність
    - РБД: Забезпечують гарантії ACID для збереження цілісності даних.
    - NoSQL БД: Можуть пропонувати менш жорсткі гарантії цілісності, забезпечуючи вищу швидкість та масштабованість.

### Застосування RDB (реляційних баз даних) та NoSQL

Застосування RDB (реляційних баз даних) та NoSQL баз даних залежить від конкретних вимог проекту та характеристик даних.

Коли краще використовувати RDB

- Структуровані дані
    - Якщо дані мають чітку структуру з фіксованими схемами і повинні відповідати певним типам даних.
- Зв'язки між даними
    - Для проектів, де потрібні складні зв'язки між таблицями та забезпечення цілісності даних за допомогою зовнішніх ключів.
- Транзакції
    - У випадках, коли важлива підтримка транзакцій ACID (атомарність, узгодженість, ізольованість, надійність) для забезпечення надійності операцій з даними.
- Складні запити
    - Коли необхідно виконувати складні SQL-запити, такі як об'єднання таблиць (JOIN), агрегації та фільтрації даних.

Типові застосування — фінансові системи, системи обліку, ERP, де важливий цілісний і послідовний стан даних.

Коли краще використовувати NoSQL

- Гнучкість схем
    - Якщо структура даних може змінюватися з часом і потрібна гнучкість у зміні схем без складних міграцій.
- Великі обсяги даних
    - Для проектів, де необхідно зберігати та обробляти великі обсяги даних, особливо неструктурованих або напівструктурованих (наприклад, документи, JSON, графи)
- Висока продуктивність і масштабованість
    - У випадках, коли потрібна висока продуктивність записів і читання даних, а також горизонтальне масштабування для розподілених систем.
- Великі дані та аналітика
    - Для проектів, які потребують аналізу великих даних у реальному часі, таких як потоки подій, журнали, соціальні мережі.
- Кешування
    - Коли потрібно швидко отримати доступ до даних, кешування даних за допомогою NoSQL може забезпечити швидший доступ до даних, ніж реляційна база даних.

NoSQL також часто використовують у високонавантажених системах, таких як соціальні мережі, аналітичні платформи, логування, системи реального часу.

### Наведіть приклади РБД та NoSQL БД

Приклади реляційних баз даних (РБД)

- MySQL
- PostgreSQL
- Microsoft SQL Server
- Oracle Database
- SQLite

Приклади баз даних типу NoSQL

- MongoDB
    - Орієнтована на документи NoSQL база даних, яка зберігає дані у вигляді документів (наприклад, JSON) з гнучкою схемою.
    - MongoDB легко масштабується горизонтально та підтримує індексування даних, що забезпечує швидкий доступ до них.
    - Для зберігання інформації використовується тип даних BSON (Binary JSON). BSON – це бінарний формат для представлення JSON-подібних документів. BSON забезпечує більш ефективне зберігання даних, ніж JSON.
- Cassandra
    - Ключ-значення база даних, яка підходить для великих обсягів даних та горизонтального масштабування.
- Redis (REmote DIctionary Server)
    - Швидка база даних типу ключ-значення, яка використовується для кешування та зберігання швидкозмінних даних.
    - Redis швидко обробляє дані завдяки тому, що всі дані зберігаються у пам'яті.

### Яку базу даних використовувати у проекті?

Якщо структура даних має складні зв'язки і треба виконувати складні SQL-запити з багатьма джоінами, краще вибрати реляційну базу даних, таку як PostgreSQL або MySQL.

Якщо ж треба працювати з великим обсягом неструктурованих або змінюваних даних, краще вибрати NoSQL. MongoDB добре підходить для сховища документів, а Redis чи Cassandra - для швидкого зберігання та доступу до даних типу key-value.

Іншим важливим критерієм є масштабованість. NoSQL бази даних зазвичай дозволяють легше масштабувати систему горизонтально, додавши нові вузли при зростанні обсягу даних

*Links*

- [Выбираем базу данных](https://medium.com/nuances-of-programming/%D0%BA%D0%B0%D0%BA-%D0%B2%D1%8B%D0%B1%D1%80%D0%B0%D1%82%D1%8C-%D0%BF%D1%80%D0%B0%D0%B2%D0%B8%D0%BB%D1%8C%D0%BD%D1%83%D1%8E-%D0%B1%D0%B0%D0%B7%D1%83-%D0%B4%D0%B0%D0%BD%D0%BD%D1%8B%D1%85-62b0747f7f47)
